Georg Christian Oeder 
Et liv - med flere end en indsats

Af Ernst Willumsen

"Ham velsiger den danske bonde,
for hvem hans modige krav
blev det første budskab om frihed"

Disse linier står indhugget i et gravmonument på kirkegården i Oldenburg. Wiedewelt har skabt monumentet, indskriften er i sin helhed forfattet af en lokal embedsmand og ven.

Men hvem drejer sagen sig om på dette fjerne sted, langt fra Danmark - og med så store ord ?

I graven hviler Georg Christian Oeder - siden januar 1791.

Hvem var han, og hvorfor fik han dette eftermæle ?

Der er mennesker , som af eftertiden vil blive husket bedre for handlinger, der lå uden for deres egentlige virkefelt end for det, de udførte i deres daglige gerning.

En af dem var Oeder.

Når vi om kort tid skal fejre 200-året for Stavnsbåndets ophævelse i 1788, vil han være en af dem, hvis navn vil blive nævnt med taknemmelighed og ære.

Ad snoede veje til et mål

Hans liv forløb så interessant, at vi i al korthed godt kan skitsere yderlinjerne for hans tilværelse.

Han blev født den 3. februar 1728 i Ansbach, ca. 150 km. nord for München, imellem Nürnberg og Rothenburg.
Hans fader var rektor ved latinskolen, og han voksede op i landlige omgivelser hos sin mormor i Feuchtwangen, indtil faderen blev protestantisk biskop og dekan på stedet, og drengen helt naturligt vendte tilbage til sine forældres hjem.
Selv i vores dage er Feuchtwangen et typisk "grønt " område; lige uden for den lillebys grænser begynder marker, enge og små skove at sætte sit præg på landskabet . Sikkert har denne landlige idyl og opvækst haft betydning for drengens senere interesser.
Faderen læste sine sønner op til, at de kunne optages på tidens mest "moderne" univesitet, det i Göttingen, som først stiftedes i 1737.
Her opholdt så Georg Christian Oeder sig fra 1746 til 1749. Han studerede medicin, men udvidede sine studier under den europæiske berømte Albrecht von Haller til også at omfatte botanik, hvor jo farmacien var et mellemled. Derud over opsugede han viden om statsvidenskab, statistik og politisk finansvidenskab.

I 1749 forlod Oeder Göttingen for at praktisere som læge i Slesvig.
Hvad førte ham nu dertil ? 

Dels havde han studeret sammen med andre unge, der havde tilknytning til Slesvig, dels var der jo slægtskabsforbindelserne mellem det dansk-norske hof og Hannover, hvorunder universitetet dengang hørte.
Altså finder vi ham i Slesvig som praktiserende læge.
Men der var også en anden, der "fandt" ham der, nemlig monarkiets nye udenrigsminister (oversekretær i det tyske kancelli), Johan Hartvig Ernst Bernstorff.
Bernstorff ønskede gerne, at Danmark (ligesom Sverige) gjorde sig bemærket f. eks. inden for botanisk virksomhed, og da han havde erfaret nok om Oeders studier, interesser og kundskaber på dette område, kaldte han ham til København i 1751 efter at have hilst på ham i Slesvig.

Lad os ikke forbigå hans prøvedisputats ved Københavns Universitet, som ikke gik særligt godt. Han blev (som fremmed) et offer for  brødnid og studenteroptøjer, der totalt ødelage forestillingen. Men kongen gik så den vej, at Oeder blev udnævnt til kgl. professor, og et botanisk institut så dagens lys med Oeder som leder - sammen med en botanisk have, der anlagdes uden for Amalienborg, hvor nu den yderste ende af Amaliegade nærmer sig Gefionspringvandet - lige ved den gamle toldbod.

Samtidig med anlæggelsen af denne have rejste Oeder først rundt i Europa for at studere, hvordan andre steder havde grebet sagen an.
