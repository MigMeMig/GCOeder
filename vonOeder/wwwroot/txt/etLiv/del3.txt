Om udstykning af hovedgårde

Det står ganske klart for Oeder, at selv en delvis overdragelse af bondejorden til dem, der dyrker den, vilmøde modstand hos adel og andre godsejere, fordi traditionen og ejendomsretten bunder så dybt. Han søger at argumentere for sit standpunkt ud fra et sæt logiske betragtninger, der søger hen mod statens, samfundets vel.
Han forstår derfor også den godsejer bedre, der tilstadighed bebor sin gård - som hans forfædre har gjort det - men peger på, at det bliver mer og mer udbredt, at godsejeren kun bebor sin herregård en kortere tid om året, men lader sin fogder og forpagtere klare resten. Hele forholdet mister sit menneskelige indhold og ender i noget rent økonomisk.
Muligheden for en ændring ser han i en forandring af afgiftssystemet, og han tror også, at en betragtning af forholdet, set under flere generationers synsvinkel, vil overbevise flere ejere om det hensigtsmæssige ved at opdele godset.

Om selve bondens retsstilling har ahn adskilligt at sige.
Han søger bl. a. at adskille godsejerens økonomiske rettigheder og hans ret over bondens person.
Han bestrider ikke godsejerens økonomiske rettigheder, men peger samtidig på, hvorledes en brugsmæssig overdragelse til bønderne også må kræve en udvikling af forsikringsinstitutionen, således at bonden ikke ved f. eks. en brandskade kan komme til at stå på bar bund, forbi han intet andet ejer ned gården og dens indbo, løsøre og avl ( i modsætning til godsejeren, der jo ofte besidder adskillige andre godser).

Al overgang fra en tilstand til en anden er vanskelig; heldigvis kan forfatteren pege på områder, hvor f. eks. en fyrste har vist vejen ved at inføre væsentlige ændringer på sit krongods.
En af forudsætningerne for en rimelig deling og en retfærdig fastsættelse af afgifter beror på en matrikulering og vurdering af hele området, - godset, landsdelen, staten.
Derved kan afgifterne også ansættes i naturalier og ikke i penge.
Man skal ikke blot kende det enkelte landområdes størrelse, men også dets bonite, dets ydemulighed. Og for at undgå pengevæsenets fluktuerende natur peges på naturalieydelserne.
Men samtidig dermed advarer Oeder imod at gøre landets matrikel og vurdering til genstand for hyppige ændringer.
Man må vide, hvor man står, og en stabilitet på disse områder er af stor betydning for samfundet.

Tillæg til "Betænkning" 

Efterhånden som indlæg mod "Betænkningen" dukkede op, påbegyndte Oeder et manuskript til svar herpå. han nåede dog aldrig længere end til at nedskrive nogle uddybende kommentarer til de første 39 sider. Så indtraf den ændring i hans stilling, der standsede ham.
Dette har han også givet udtryk for i sit forord til "tillæg" (udkom 1771, på tysk, 67 sider, oktav). Også dette skrift var anonymt, men han forudsætter, at adskillige læsere af "Betænkningen" var bekendt med han "identitet og omstændigheder"

Selvfølgelig må han konstatere, at adskillige har læst hans skrift, som fanden læser biblen. Han føler sig nødsaget til endnu en gang at redegøre for sine grundsynspunkter og hans tilskyndelse til at skrive om emnet i det hele taget.
Han nødsages også til (som manuduktion for åndelige dværge) at referer den forskel, der dengang bestod mellem kongeriget og hertugdømmerne på flere områder af landbruget.
Han giver også en historisk redegørelse for udskrivningen af landmilitsen i Danmark/Norge til forståelse for hans ønske om noget i retning af "almindelig værnepligt".
Af særlig interesse i hans opus 2 på dette område er sammenligningen mellem danske og udenlandske forhold.
Han påviser, hvorledes man allerede i 1660 i Storbritannien ved parlementsbeslutning og lov afskaffede hoveritjenesten og en hver art af personlig underkastelse. En godsejer fordeler som regel sit gods på større og mindre avlsgårde og beholder normalt en enkelt ved sit hovedsæde til brug for egen husholdning, - oftere iøvrigt til græsning end til korndyrkning. De øvrige bortforpagtes på et vist åremål til den pris, man kan blive enig om.
På det tidspunkt, Oeder skriver sine "Tillæg" ser det ud, som om det engelske landbrug befinder sig i en blomstrende tilstand, og adlen selv er anset og lever i pragt og glæde på sine godser. Man kan yderligere glæde sig over en ret stor landbrugseksport.

Og så spørger man om, hvad der skal blive af adlen herhjemme, hvis man udstykker godserne.

I "Tillæg" får Oeder også også endnu en gang lejlighed til at understrege fordelen ved den driftsform, som før er skildret under punkt 8, og han specificerer sine befolkningstal for rigernes forskellige landsdele.
"Befolkningsmængden bestemmes af mængden af næringsmidler", citerer han fra tidens nationaløkonomiske teorier.
Han påviser også de foreliggende muligheder for en resultatrig deling af de eksistrende hoverigårde og fremsætter forslag til størrelsesordenen i de forskellige provinser.
Det er Oeders opfattelse, at staten i og for sig ikke behøver at engagere sig med større midler i en erhvervsudvikling, blot må lovgivningen dreje udviklingen den rette vej.
Til beskivelse af forholdet mellem land og by henter han et malende eksempel fra Røros i Norge.
I det hele taget er det indtrykket, at Oeder på sine rejser er kommet den norske befolkning så nær og derfor har kunnet opnå mange uforbeholdne informationer der, at han med størst glæde (og også med størst beundring) skilder den norske bondes indsatas på sin jord.
