
Struensee dukker op

Den senere grev Struensee havde på dette tidspunkt vundet stor anseelse, og det daværende ministerium stod for fald. I Traventhal, hvortil hoffet rejste i juni, blev dette fald endligt fuldt ud besluttet.
 
    



Vaccination af hornkvæg

Mens dette skete, fik Oeder af det gamle vaklende ministrium, specielt Økonomi- og Kommercekollegiet, den opgave at føre opsyn med de forsøg med vaccination af hornkvæg, som netop da foregik.

Stedet, man havde valgt for disse forsøg, var den lille ø Avnø ved sydkysten af Sjælland, tolv mil fra København.

Den 1. august 1770 tog Oeder afsted til Avnø. Efter at han havde taget øen i øjesyn og ladet foretage et rids over den, inddelte han den i visse områder, som han skilte fra hverandre ved hjælp af hegn og grøfter. I den ene indhegning forblev det sunde kvæg indtil vaccinationen; i den anden befandt sig det netop vaccinerede kvæg, indtil vaccinationen slog an; i det samme afsnit var det kvæg, som man havde konstateret helbredt; den trejde indhegning var for det syge kvæg, som opholdt sig i tyve bræddehytter, hver indholdende to stykker kvæg.

Vaccinationen fandt sted efter den Camper'ske metode, og den nærmere beskrivelse deraf kan man læse i "Vaccinationens Historie" af kgl. hofmedikus Rode og i Oeders egen beskrivelse, gengivet i MUSEUM.

Det første forsøg, som blev gjort på den bedste tid af året, lykkedes, idet ti ud af tolv stykker kvæg blev helbredt. Detso uheldigere var de syv følgende, særligt de, der blev udført senere på året. Engang beholdt man to ud af seks stykker, en anden gang en enkelt ud af syv, og en gang slet ingen ud af otte. Oeder skød for størstedelen skylden på den fremskredne årstid, og han rådede til forsættelse af forsøgene af gode grunde, hvor upålidelig han end måtte anse vaccinationen for at være.

Faktisk foresatte man i årene 1771 og 1772 med forsøgene, og efter oplysninger fra Rode i året 1772 er kun et enkelt af 160 vaccinerede stykker kvæg faldet igennem.

Mens Oeder var på Avnø, gennemførte man i København den i Traventhal besluttede store forandring af ministeriet.

Oeders skarpsindighed, hans foretningsduelighed, hans utrættelige flid, hans afstand fra al intrigeren, hans retskaffenhed var alle egenskaber, der havde anbefalet ham til den gamle regering.

Det gør den nye regering ære, at også den anerkandte disse sjældne fortjenester. Oeder var allerede, uden at han selv anede det, sat på den liste i Traventhal, der opregnede personer, som fortrinvis burde anvendes.

I et mamorandum til kongen havde Oeder fremsat det synspunkt, at selv om det i hans 43. leveår var tidligt nok til, at han kunne indlade sig på en ny livsbane, så var det dog samtidig på høje tid, og derfor ønskede han at få at vide, hvilken hensigt man havde med ham, og til hvilke opgaver han var bestemt. 
 





Medlem af 
General-Landvæsenskollegiet

Bernstorffs forslag gik ud på, at Oeder burde være medlem af General-Landvæsenskollegiet, og han udvirkede en kongelig resolution, efter hvilken Oeder udnævntes til kommitteret i kollegiet.

Bernstorff selv, og iøvrigt også Moltke og konferensråd Schumacher, i dennes egenskab af gehejmekabinetssekretær, gav ham meddelelse herom, og Oeder afventede nu på Avnø det videre resultat. I oktober kom han ganske kort tid til København, iøvrigt netop på den dag, da Bernstorff forlod byen. Af ham og Schumacher erfarede han da, at den kongelige resolution om hans indsættelse i General-Landvæsenskollegiet allerede to gange havde været forelagt kongen til underskrift i Traventhal, men at han havde unddraget sig at skrive under med de ord, at "det ville der altid blive tid til, når man kommer tilbage til Danmark".

Med denne meget dunkle trøst vendte Oeder tilbage til sine køer på landet, hvor han foresatte sin virksomhed indtil den 12. november, mismodig og bekymret for sin fremtid.

For han havde intet kendskab til Struensee. Det gamle ministerium var faldet, og ingen derfra var tilbage, undtagen Schumacher.

Det var derfor til ham, at Oeder vendte sine første skridt, da han den 12. november kom tilbage til København. Da han trådte ind på Schumachers kontor, mødte han en af dennes medarbejdere, som netop var på til posten med en pakke, bestemt for Oeder. Den indeholdt arbejde fra kabinettet.

Kongen havde ved et cirkulære af 16. oktober 1770 opfordret et betragteligt antal af forretningsdrivende i alle sine riger, - folk, som alle var blevet ham anbefalet, - at fremsætte deres tanker om handel og vandel.

De memoranda, som allerede da var indgået fra denne kreds, flere ville følge, sendte Schumacher på kongens befaling til Oeder med opfordring til, at han ikke blot skulle foretage uddrag deraf, men at han også skulle ledsage disse uddrag med sine egne bemærkninger.

Denne opgave gav Oeder på samme tid anledning og bemyndigelse til at udtale sig om næsten alle dele af statsadministrationen.

"Disse mine skrifter," siger Oeder i et efterladt manuskript, "disse mine skrifter, som undersøgelseskommisionen af Struensees papirer ved siden af andre fra min hånd utvivlsomt har fundet og gransket, skammer jeg mig bestemt ikke over; og når kommisionen har givet Struensee anledning til at fremhæve mig, så har disse skrifter også kunnet være ham til nytte, og dermed tillige Staten, for så vidt som enhver information, der rettes til en mand, som har magte i hænde, også vil være nyttig for staten." 
 
    



General-Landvæsenskommisionen -
Fastsættelse af hoveritjenesten
i Danmark 1771

Den 19. november 1770 blev Oeder indsat i General-Landvæsenskommisionen, som afløste General-Landvæsenskollegiet, og her forblev han indtil han indtræden i Finanskollegiet

"Jeg har haft fornøjelsen," skriver han, "at arbejde i fuld enighed sammen med endnu fem kolleger, derunder den meromtalte Schumacher. At jeg ikke har ligget på den lade side, er så vel kendt, at offentligheden snarere har tilskrevt mig en større andel i det, der skete, end jeg med rette kan tilskrive mig selv uden at tilsidesætte mine værdige kolleger.
Den af Hans Majestæt godkendte instruktion for denne kommision stammer fra min hånd, og jeg påtager mig gerne min beskedne del af ansvaret for forordningen af 20. februar 1771 vedrørende Fastsættelsen af Hoveritjenesten i Danmark, som kun kan virke anstødelig for dem, der ikke kender nogen grænse for deres magtbrynde.

Arbejdet i General-Landvæsenskommisionen og kommentarene til købmandstandens memoranda bragte Oeder i nærmere forbindelse med Struensee, gennem hvis hænder alle anliggender dengang begyndte at gå. Indtil den tid var hans bekendtskab med ham kun af almen art og strakte sig ikke ud over grænserne for høflighed og levemåde. Ja, Oeder var tværtimod tilbageholdende over for en mand, der havde styret det ministerium, hvis klient han havde været. Schumacher indgød ham mere tillid.
 
    



Udnævnelse
til finansråd

Stadigt befandt Oeder sig på sit forrige ståsted som professor i botanik. Medlemmerne af Landvæsenskommisionen oppebar ingen betaling. Oeder ønskede en endelig beslutning om sit institut og henvendte sig mundtligt til Struensee. Denne fandt hans ønske berettiget.

"En arbejder er sin løn værd," sagde han, og ved en kabinetsorder af 5. januar 1771 udnævntes Oeder til finansråd. Hans stilling skulle opfattes således, at han ganske vist skulle fortsætte arbejdet med "Flora Danica", men at hans hovedvirksomhed skulle være samfundsøkonomi, og at han skulle anvendes til derunder hørende opgaver. Hans gage blev fastsat til 1200 rigsdaler, udover honoraet til en sekretær, som blev knyttet til ham.

I denne forbindelse med kabinettet forblev Oeder indtil udgangen af maj samme år,. - et kabinet, hvis segl Struensee snart derefter personligt overtog. 
 




Oeders opfattelse
af Struensee 

I denne periode arbejdede ham meget sammen med Struensee. På dennes opfordring udtalte han sin mening om mangt og meget. Ikke sjældent frarådede han ham overilede og volsomme skridt, og Struensee var mere eftergivende over for ham end over for mange andre, hvem han havde ringere årsag til at stole på.

"Denne mand," siger Oeder i sit manuskript, - "denne mand, som kongen havde sat foran mig og mange andre, for at jeg efter bedste evne kunne give ham gode råd, hvilket var min pligt mod kongen. Denne mand, som intet ondt gjorde mig, men kun godt, ham skulle jeg ikke gengælde godt med ondt, men derimod efter bedste evne bevare ham mod det onde, det var min pligt mod ham. I det hele taget: Der findes dem, der har svært ved at få det til at passe sammen, at set med nogle billige moralvogteres øjne behøver et menneske jo ikke i bund og grund at være ond, fordi han svigter på nogle områder, (lige så lidt som visse, der besidder gode sider, ikke altid kan regnes for komplet gode), - derfor siger jeg: lad sådanne moralvogtere dømme som de har lyst til, - Jeg kan i hvert fald ikke vidne på anden måde, end at Struensees adfærd mod mig altid har været sådan, at jeg ikke skammer mig over bekendtskabet med ham. Han her ganske vist fremhævet mig, men uden at han på noget tidspunkt har forventet noget af mig, der kunne stride mod nogen ærlig mands pligte. Jeg har derfor al god grund til at tro, at han med hebnsyn til mig har set på intet somhelst andet end hans overbevisning om min anvendelighed. Derfor kan jeg heller ikkke andet end beklage den ulykkelige mand, at han er slået ind på en lastefuld bane, der har ført ham til fordærv."

Fra begyndelsen var det Oeders forsæt aldrig at lade bekendtskabet med Struensee gå ud over arbejdets grænser, aldrig at lade komme til nogen fortrolighed. Dette forsæt forblev han tro.
