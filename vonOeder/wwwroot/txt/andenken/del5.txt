
Bondestandens tilstand
og udvikling

Undersøgelsen af bondestandens situation og af midlerne til dens forbedring vakte dengang almindelig opmærksomhed.

Oeders fortjenste viser sig her i det smukkeste lys, og sagen selv er så vigtig for enhver sand menneskeven, at en nærmelse til uretfærdighedens hemmelighed, nemlig at bondestanden så længe havde været berøvet den tiltænkte forbedring, er en behalig pligt for den, som skildrer den mands liv, som kastede den første lysstråle ind i hint mørke.

For at danne sig et tydeligt begreb om bondens tilstand i Danmark må man skelne mellem tre forskellige tidsrum.

Det første lange tidsrum varer indtil regeringsændringen under Frederik III (1660), i hvilket folket var undertvunget af aristokraterne, som ikke mødte tilstrækkelig modstand, og hvor tillige bondesønnen var bundet til sit fødested.

Det andet tidsafsnit rækker fra denne regeringsforandring indtil 1702, da FrederikIV ved en forordning ophævede Vornedskabet, for at - som det hedder i forordningen - "større lyst, mod og interesse for arbejdet, samt dermed en større virketrang kunne skabes, og for at de, når de så, at de og deres børn fremtidig kunne besidde den jord, for hvilken de arbejdede, deri kunne finde større tilskyndelse til at vove deres liv for konge og fædreland."

Det trejde tidsrum går fra denne forordning op til vore dage; et tidsrum, som bekræftede den sandhed, at selv de mest velmente forordninger forbliver uden nogen virkning, ja vel endda ofte ligefrem bliver skadelige, når stat og folk ikke var tilstrækkeligt forberedt gennem de foreløbige foranstaltninger, til at kunne antage de goder, som var dem tiltænkt og planlagt,. Ifølge Frederik IV's smukke forordning skulle bonden være fri; dette forudsatte dog, at bonden følte sig lykkelig på sin jord, og at den fortræffelige velstand bandt ham gennem hans eget valg til hans hjemstavn. Men hvorledes kunne bonden eje denne velstandsfølelse ?
 
  
Landbruget befandt sig i den elendigste forfatning. Den med afgifter tyngede jord havde ingen værdi, og for at undgå den uudholdelige tyngde af skatterne, overloddes hele gårde til kongen. Bondesønnerne forlod deres faders gård og deres fødestavn og drog hen, hvor deres tilskyndelse førte dem. Naturligvis havde dette en skadelig virkning på statens forsvar. Man sporede en betydelig afgang hos Landmilitsen, hvilket yderligere forøgedes ved, at landsoldatens tjeneste, som hidtil havde fundet en forsvarer i hans husbond og godsejer, var forværret ved officerernes uretfærdighed, idet de egenmægtigt overlod landsoldaterne til hvervede regimenter. Klager over disse tvangsforanstaltninger nåede Christian VI's øren. Han ville gerne gøre det så godt og ophævede i 1730 aldeles Landmilitsen. Han mente, at nu ville hver mand i riget prise sin lykke og føle sig mere opmuntret til fæderlandets forsvar. Men netop fordi denne "lykke" savnedes, blev følgen af ophævelsen, at den danske bonde endnu hyppigere løb fra ploven, at gårdene lå øde hen, og landet så sig berøvet sin kraftige hær.

Christian fandt sig allerede i året 1731 nødsaget til atter at oprette Landmilitsen.

Der fulgte en række af forordninger, som fastsatte tjenestetiden, indtil endelig forordningen af 13. april 1764 fastslog godsejerens ret over sine folk på en sådan måde, at disse allerede fra udgangen af deres barndoms fjerde år var undergivet loven, og bønderne således fra det fjerde indtil det fyrretyvende år skulle blive stående i rullen.

På den måde tilintetgjordes den frihed, som Frederik IV havde tiltænkt bondestanden. For hvem kan kaldes for fri, når han fra sin barndoms fjerde år indtil det fyrretyvende er bundet til sin fødestavn, - altså i hele den periode, hvor et menneske skal sætte bo ?

Man ser klart, at en forbedring af bondens velstand er den store betingelse for frihed. Men hvordan denne velstand kunne fremmes mest hensigtsmæssigt og forenes med godsejernes interesse og statens forsvarstilstand, det var det store problem, som delte meningerne i de årtier, Hvor Oeder berejste de kongelige lande som botaniker.

(Note: Sammenlign etatsråd Thyge Rothes "Den danske bonde" , af hvilken et interessant uddrag er bragt i Kielischer Magazin, side 111 og 194, 2. bind.

Som forord tjener Arthur Youngs sande ord: "Ofte skriver man tykke bøger, fyldt med gode råd for landbruget, hvor man langt snarere skulle beskæftige sig med politiske grundsætninger. At fortælle, hvordan man med den herligste fordel dyrker roer, kål, gulerødder, luzerne, kløver og andre lignende produkter i England, og at berette det for landmænd, der med deres lager må betale for, at Frankrigs bondeskat, der lader dem aflevere hvert tiende stykke af deres produkter, - at fortælle det til landmænd i et land, hvor udførsel af produkter er forbudt, men hvor indførsel er tilladt, eller hvor armoden er så stor, at landmanden ike kan finde noget marked for sine varer; hvad er alle disse gode råd andet end letsindige forhånelser af ganske almindelig menneskefornuft ! )

Grev Moltke foranledigede, at Oeder, hvem han på grund af hans andre skriverier anså for en tænker, også at bringe dette problem frem i lyset. Oeder gjorde det med sit sædvanlige skarpsind og med frimodighed.
 




Betænkning over bondens 
frihed og ejendom 1769

Hans "Betænkning over det spørgsmaal: Hvorledes Frihed og Eiendom kunde forskaffes Bondestanden i de Lande, hvor den fattes begge dele" (Bedenken über die Frage, wie dem Bauerstande Freyheit und Eigenthum in den Ländern, wo ihn beides fehlet, verschafft werden können?) har, efter hvad både ven og fjende må lade ham, skabte epoke, og beredte vejen for de efter følgende undersøgelser, som den danske bonde i de følgende århundreder kan takke for sin større velstand.

"Man må," siger Oeder, "væbne sig med en streng upertiskhed, for at man ved diskussionen om dette problem kan bane sig vej mellem de kontrastfyldte meninger. På den ene side godejernes despoti, - de, der kæmper for den fornøjelse at kunne herske over deres medborgere, som om det var en "majestætisk rettighed", i ængstelig bekynring for, at bondestanden vil vinde noget på deres bekostning; forældede fordomme, som ingen anden tilstand var mulig end den engang indførte.

På den anden side: urimelig bebrejdelser med godsejerne over en kam, som om det var deres modstand, der hindrede ethvert gode; fromme ønsker uden at vide, hvor fejlene egentlig ligger, en utålmodighed, der ønsker at gennemføre alt med magt og ikke vil give overvejelser nogen tid til at modnes i."

Hans mening i selve sagen gik ud på, at den tilstand, hvor bonden dyrker sin egen jord, er at foretrække for den hidtidige, hvor han arbejder uden at eje noget og med indskrænket frihed.

"Jeg mener altså," - sagde han, - "at tilstandenfor landbruget i en stat vil være bedst, hvor jorden helt igennem er fordelt i lodder, der ikke er større, end at de kan passes af deres beboer uden hoveritjeneste; hvor hver beboer kan anse en sådan lod for sin ejendom og behandle denderefter; og hvor de højere stænders ret er udmålt til bestemte afgifter for disse lodder. Alt  efter hvor langt eller kort en stat fjerner sig fra denne tilstand, vil den blive mindre fordelagtig, ja måske ligefrem skadelig.

Ud fra den skildrede tilstand vokser en større befolkning, og med denne befolkning udvikles alle lykkelige følger deraf:
Udviklingen af de borgerlige erhverv, et sikrere forsvar - og en på begge disse omstændigheder opbygget ansselse og magt for staten. Jeg finder det også muligt at opnå denne ønskede tilstand i enhver stat, hvor tilstedeværelsen af større godser skulle være i vejen derfor, gennem en opløsning af disse, uden tab for ejerne af sådanne godser, hverken med hensyn til magt og ære, eller indkomster eller sikkerhed for fremtiden: - men ikke ved hjælp af magtbud og tvangsmidler, - i det hele taget kun gradvist, lidt efter lidt. Derfor vil jeg da også råde den fyrste, der selv besidder landejendomme i en sådan stat, i sin egenskab af"landsherre" at bane vej for en sktiftlig nedfældet bestemmelse om hoveriarbejde ( ved sin anbefaling deraf), og i sin egenskab af godsejer for sine landejendomme selv at give at eksempel."

"Befolkningen," siger han videre, "må begynde med landbefolkningen, som udgør tre fjerdedele af den danske nation. Bonden har en fortræffelig hang til at sætte børn i verden, som kan være ham til hjælp med at dyrke jorden. Kolonier trives og lykkes sjældent, og fabriksindustrier vil kun kunne erstatte ploven - (ejheller let opstå) - før landet tilbyder dem sine overflødige, ledige hænder. Hoveriet er skadeligt og ødelægger bonden uden at gavne herren ret meget. Tabet af tid er altid ganske betragteligt ved hoveritjenesten og den er forfærdelig der, hvor hoveritjenesten overdrives og pålægges vilkårligt. Hele dage bliver agtet for intet,  og bonden bliver vænnet til ikke at agte dem for noget. Han bliver brugt til mange ting, der ikke angår landbruget. Hundreder af ting sker til ubelejlig tid, og bonden, som altid må stå til disposition, bliver ofte trukket bort fra arbejdet på sine egne marker på dage, hvor det netop er vigtigt for ham at passe dem. Heller aldrig bliver der ved hoveritjenesten udført det samme arbejde inden for den samme tid, som de selvsamme hænder kunne udrette, når de var besjælet af den tilbøjelighed, som frihed og egennytte giver.Det nuværende landbrug er imod selve befolkningens udvikling idet det som grundsætning tilsiger, at så meget land som muligt skal dyrkes med de færrest mulige hænder. Landsbyfællesskabet gør alene det halve land til udørken."

Sådan udtaler han sig gentagne gange med iver imod, at staten lader sin sikkerhed og sit forsvar bero på en stående krigshær, der stedse er hvervet, og som dog i tilfælde af nød oftest vil være utilstrækkelig og - i det mindste med hensyn til dens menige mandskab - vil være upålidelig.

"hvorfor skulle staten ikke langt snarere bevæbne sine borgere, der kan ernære sig selv i fredstider og kun under krig falder staten til byrde ? Hvorfor ikke tænke på en institution, hvor de bliver lige så dygtige til forsvaret for deres fæderland som de med hensyn til deres vilje og troskab er pålidelige 

Endeligt udvikler han nærmere sit forslag til forøgelse af velstanden. Jordbesidderen burde, således råder han, selv vedligeholde en rimelig del af land og skov, - det øvrigebør han mod en grundrente (grundskyld) afstå til frivillige dyrkere og fordele i rimelige lodder, som en landbrugsmedhjælper formåede at bestride. Til borgere, medhjælpere og andre, som (frivilligt) melder sig, kunne herren så finide lejlighed til at overlade dem detstykke jord, og da han ingen købspris modtog, så måtte han have fuld sikkerhed for denne. Med hensyn til landskatten kunne fyrsten friholde godsbesidderen og holde sig til den nye bonde. Han burde så selv give eksemplet på sine krongodser; han kunne efter sine beføjelser forbyde den vilkårlige hoveritjeneste og bestemme hoveriets omfang.

Afgiften burde da ydes i form af landets frugter og ikke i penge, da de ellers i løbet af nogle hundrede år ikke ville være af nogen betydning.

Dette er skitsen for en afhandling, som ved sit klare, faste blik på helheden samtidig røber sin forfatters usædvanlige saglige beherskelse og beskedenhed.  
